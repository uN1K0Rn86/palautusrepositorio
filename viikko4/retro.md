Start, stop, continue, more of, less of wheel on retrospektiivitekniikka, jossa tiimin jäsenet nostavat esiin asioita, jotka sopivat edellä mainittuihin kategorioihin. Tiimin jäsenet pohtivat, mitä uutta voisi tuoda työskentelyyn, mikä ei toiminut ja mikä oli hyvää menneessä sprintissä. Lisäksi tuodaan esiin asioita, joita voisi tehdä enemmän ja asioita, joita voisi tehdä vähemmän. Nämä asiat kirjataan ympyrään, joka on jaettu näihin kategorioihin ja niistä keskustellaan tiimin kesken.

Glad, sad, mad -retrospektiivitekniikassa tiimin jäsenet tuovat esiin asioita, joiden he kokevat vaikuttaneen tiimin työskentelyyn menneen sprintin aikana. Esille tulleet asiat jaetaan ryhmiin sen mukaan, minkälaisia tunteita ne herättävät. Positiiviset asiat kuuluvat "glad" -ryhmään ja negatiiviset "sad" tai "mad" -ryhmiin. Ne eroavat toisistaan lähinnä siinä, että "mad" asiat ovat usein tiimin ulkopuolisia asioita, jotka kuitenkin vaikuttavat sprintin kulkuun, kun taas "sad" -asiat ovat enemmän tiimin sisäisiä. Kun ideat on esitetty, tiimin jäsenet äänestävät niiden tärkeydestä ja asiat käydään läpi tärkeysjärjestyksessä kunnes kaikki on käyty läpi tai aika loppuu kesken.